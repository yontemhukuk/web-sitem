---
layout: blog
title: Boşanma Avukatı ve İşlevi
category: medeni-hukuk
googleAnahtar: Boşanma avukatı, avukat, boşanma davası, boşanma sebebi, boşanma sebepleri, ataköy avukat, bakırköy avukat, istanbul avukat, hukuk bürosu
summary: Boşanma avukatı nedir? Boşanma avukatının işlevi nedir? Boşanma Davası Nasıl Açılır? Boşanma Davası Süreci, Mahkemenin Boşanma Davasında Verdiği Kararın Temyizi gibi konu başlıkları anlatılmıştır.
keywords: Avukat, boşanma avukatı, boşanma davası, boşanma sebepleri, boşanma sebebi, ataköy avukat, bakırköy avukat, istanbul avukat, hukuk bürosu
---

---

## Boşanma Avukatı Nedir?

**Boşanma avukatı**, halk arasında boşanma davalarına giren avukatlara verilen isimdir. Boşanma süreci, evli çiftler için zorlu ve yıpratıcı bir süreçtir. Bu süreçte profesyonel hukuki yardım almak bu zorlu sürecin üstesinden gelmeye yardımcı olacaktır. Esasen Türkiye'nin hukuk sisteminde bu adlandırma ile  ayrı bir mesleki alan yoktur. Halk arasında boşanma davalarında davacı veya davalının vekillerine, boşanma avukatı denildiğinden biz de bu kavramı kullanmayı tercih edeceğiz.

Her davanın çok önemli bir hazırlık süreci vardır. Boşanacak kişilerin evlilik içinde yaşadığı olayların bir gözlemci gibi  avukat tarafından dinlenmesi gerekir. Avukat, dinlediği olaylardan boşanmaya sebep teşkil edecek olguları seçerek dava hazırlığı yapar. Çünkü, hukuk sistemimize göre her boşanmanın mutlaka bir sebebi olmak zorundadır. Sebepsiz açılan her boşanma davası reddedilir.

[![Avukat](http://i.hizliresim.com/XoV6m0.jpg)](https://hizliresim.com/XoV6m0)


### Boşanma Sebepleri ve Dava Hazırlığı



Boşanma avukatı, olguları değerlendirerek boşanma davası açmak için yeterli neden olup olmadığı, kendisine anlatılan olaylardan aşağıdaki boşanma sebeplerinin gerçekleşip gerçekleşmediğini araştırır:

* Aldatma (Medeni Kanun md.161),

* Eşlerden birinin diğerinin hayatına kast edip etmediği, kötü muamelede veya onur kırıcı davranışta bulunup bulunmadığı (M.K. md.162),

* Eşlerden birinin küçük düşürücü bir suç işleyip işlemediği (M.K. md.163),

* Eşlerden birinin haysiyetsiz hayat sürüp sürmediği (M.K. md.163),

* Eşlerden birinin haksız bir şekilde ortak konutu terk edip etmediği (M.K. md.164),

* Eşlerden birinin akıl hastası olup olmadığı (M.K. md.165),

* Evlilik birliğinin taraflardan biri açısından çekilemez derecede temelinden sarsılıp sarsılmadığı (M.K. md.166)

Boşanma sebebinin doğru tespit edilmesi çok önemlidir. Çünkü, hakim davacının boşanma sebebine göre davayı inceleyecektir. Bu yüzden davanın hazırlık süreci mutlaka boşanma avukatı ile birlikte yürütülmelidir. 

### Boşanma Davası Nasıl Açılır


Doğru boşanma sebepleri tespit edildikten sonra dava dilekçesi buna göre hazırlanmalıdır. Özellikle tarafların birbirlerinden boşanma dışında talepleri de olabilir. Boşanma davası açmak isteyen kişiye şu sorular sorularak talepler netleştirmelidir:

* Müvekkilin çocuk üzerinde velayet hakkı talebi var mı?

* Nafaka talebi var mı?

* Yeni Medeni Kanun’a göre mal paylaşımı yapılması talebi var mı?

* Maddi ve manevi tazminat talebi var mı?

Müvekkil dinledikten sonra boşanma sebepleri ve talepleri tespit edildikten sonra ulaşılan olgulardan ve taleplerden hareketle davanın hukuki temeli tespit edilir ve dava dilekçesi yazılır. Boşanma avukatı, dava dilekçesinin talep edilen sonucu elde etmeye elverişli olduğunu gördükten sonra dava dosyasını hazırlamaya başlar. Bir dava dosyasında yeterli sayıda dilekçe sureti ve iddiaları güçlendiren delillerin yer alması gereklidir. Deliller yazılı delil niteliğinde ve avukat bu delillere ulaşabilecek durumdaysa yazılı delillerin mutlaka dava dosyasına fiziken konulması gerekir. Eğer dava dosyası hazırlanırken yazılı deliller o an ulaşılamayacak bir yerdeyse dava dilekçesi içeriğinde bu yazılı delillerin bulunduğu yeri gösterilerek mahkemeden delilin getirtilmesi istenir. Delil olarak tanık beyanına dayanılıyorsa tanıkların ad, soyad ve adresleri mahkemeye dava dosyası içinde bildirilmelidir. Dava dosyası bu şekilde tekemmül ettirildikten sonra, adliyede dava harç ve giderleri vezneye yatırılarak dosya teslim edilir. Artık boşanma davası açılmıştır.


[![Boşanma Avukatı](http://i.hizliresim.com/L4kDz0.jpg)](https://hizliresim.com/L4kDz0)

### Boşanma Davası Süreci 


Türkiye’de çekişmeli bir boşanma davası yaklaşık 1 -  2 yıl sürmektedir. Dava sürecinin kısa veya uzun sürmesinde davaya hazırlık sürecinin önemi büyüktür. Boşanma sebebine dayanak yapılan olgular yeterince delillendirilip ispatlanmışsa mahkeme süreci çok kısa da sürebilir. Tekraren vurgulamak gerekir ki dava dosyasında gereksiz bilgileri ayıklayan bir davaya hazırlık sürecinin yürütülmüş olması çok önemlidir. Avukat tarafından hazırlanan dava dosyası hakim tarafından incelenir. Hakimin öncelikle dava dilekçesinin bir suretini usulüne uygun bir şekilde (tebligat yolu ile) davalı tarafa göndermesi gerekir. Davalının cevap dilekçesi de usulüne uygun bir şekilde davacıya gönderilmelidir. 

Hakim, tarafların dosyaya getirtilmesini istediği belgelerin getirilmesi için ilgili kurumlara yazılar yazar. Bu yazılara müzekkere denilmektedir. Gönderilen müzekkereler posta yoluyla veya elden boşanma avukatı tarafından ilgili kuruma ulaştırılabilir.  Kendilerine müzekkere gönderilen tüm kurumlar (polis, hastane, sgk vs.) gereğini derhal yerine getirmek zorundadır. Hakim, tüm delillerin toplandığını, dosyanın duruşma için hazır hale geldiğini görürse taraflara celp (çağrı kağıdı) göndererek ilk duruşmaya çağırır. Bir davanın ilk duruşması çok önemlidir. İlk duruşmaya gelmeyen taraf diğer tarafın davasını genişletmesine veya sebebini değiştirmesine daha sonra itiraz edemez. Hakim, ilk duruşmada tarafların karşılıklı iddialarını içeren dilekçelerini okur; delillerin nelerden ibaret olduğunu, tarafların üzerinde anlaştığı ve çekiştiği noktaları tespit eder. Bu duruşmaya, ön inceleme duruşması adı verilir. Ön inceleme duruşmasına tarafların veya vekilin katılım sağlaması çok önemlidir.
	
Hakim, ilk duruşmada (ön inceleme duruşmasında) gerekli tespitleri yaptıktan sonra ikinci duruşma gününü belirleyerek varsa taraf tanıklarının sırasıyla dinlenmesine karar verir. Tanık, aile bireylerinden biri olabileceği gibi akrabalık ilişkisi olmayan kişilerden de olabilir.  Boşanma davasında tanık sayısı için bir sınırlama mevcut değildir. Önemli olan boşanma sebebine temel teşkil eden olgunun ispatlanmasıdır. Ama ne kadar çok tanık olursa davanın sebebi olan vakıa o kadar çok ispatlanmış olur. Hakim, tarafların gösterdiği tüm tanıkları dinlemek zorundadır. Hakim, dinlediği tanıklardan davanın yeterince aydınlandığını düşünüyorsa, tüm tanıkları dinlemekten vazgeçebilir. Dava yeterince aydınlanmışsa hakim karar verir.

Taraf vekillerinin tanıklara doğrudan soru sorma hakkı vardır. Davayı aydınlatmak, tanık beyanlarındaki çelişkileri gidermek ve müvekkili lehine olguları ortaya çıkarmak için taraf vekilleri diledikleri kadar soru sorabilir.

### Kararın Temyizi

Boşanma davasında hakimin verdiği hüküm ne olursa olsun her iki tarafın temyiz hakkı vardır. Boşanma davası, evlilik birliğini sona erdiren nihai bir kararla sonuçlanırsa, tarafların temyiz incelemesi için Yargıtay'a başvuru hakkı doğar. Temyiz incelemesi sonucu veya temyiz edilmeyerek karar kesinleşirse nüfus müdürlüğüne yazı yazılarak tarafların nüfus kayıtlarının mahkeme kararına göre düzenlenmesi sağlanır. Yerel mahkemede boşanma davasını takip eden avukatın görevi hüküm kesinleşinceye kadar devam eder.

**Boşanma avukatı,** davanın tarafları açısından velayet, maddi-manevi tazminat, mal paylaşımı gibi konularda meydana çıkacak uyuşmazlıklarda önemli bir savunma fonksiyonu ifa eder. Bu nedenle bir boşanma davasının avukat aracılığıyla yürütülmesi olası hak kayıplarını ortadan kaldırır.


______________________________________________________________________________________________________________________________________

**Avukat Baran Doğan Hukuk Bürosu**
